# Summary in Swedish
Avhandlingen *The Rhythm of Thinking; Immanence and Ethics in Theater Performance* är resultatet av ett konstnärligt forskningsprojekt inom området teater, med regi och dramaturgi som fokus. Syftet med avhandlingen är att genom specifika problematiseringar av teaterskapandet och av relationen mellan teaterföreställningen och dess publik, belysa frågor kring kollektivt skapande, regi, dramaturgi och komposition. Detta innebär att avhandlingen skriver fram två parallella undersökningsfält: Dels den kollektiva kreativa processen, dess förutsättningar, problem och framväxande, och dels frågor kring meningsskapande, perceptionsdynamik och affekt.

Projektets kritiska utgångspunkt är att såväl de kollektiva skapandeprocesserna som perceptionsprocesser betraktas, undersöks och beskrivs som immanenta. Mer specifikt innebär detta en ansats att genomlysa vad som skulle kunna kallas immanenta processer, eller immanent teater. Undersökningsfrågorna och de kritiska observationerna spänner från konkreta erfarenheter av det kollektiva skapandet till teoretisk kritik inom diskurser som teatervetenskap, filosofi, perceptionsteori och musikteori. Den övergripande ambitionen är att bidra till teorier om relationen mellan teaterns struktur – dramaturgiskt och kompositoriskt – och erfarenheten av meningsskapande. Denna intention kan sägas vara indelad i en rad frågeställningar om; hur teoretiska och filosofiska resonemang kan omvandlas till konkreta kompositoriska strukturer; hur dramaturgiska diskurser bortom ett semantiskt språk kan formuleras; hur den binära relationen mellan komposition och en intuitiv och emotionell kreativ kraft kan problematiseras; hur hierarkiska strukturer, både vad gäller uttryckets form och kreativt inflytande, kan undersökas och upplösas; hur regissörens kreativa process kan kartläggas; och avslutningsvis, hur en möjlig relation mellan kompositionens struktur och en etisk hållning kan formuleras.

Grunden för samtliga undersökningsfrågor är att det kollektiva skapandet – och den för publik presenterade föreställningen – växer fram genom slump och ögonblickliga kreativa beslut. Så är förutsättningarna i de tre teaterföreställningar som forskningen bygger på och som genomgående används som referenser. Föreställningarna, som initierats och regisserats av forskaren/författaren, är på olika sätt baserade på material och metoder hämtade från och inspirerade av den amerikanska tonsättaren och konstnären John Cage (1912-1992). De består av olika komponenter, de är gjorda under olika produktionsförhållanden, har olika dramaturgiska strukturer, och de skådespelare, dansare och musiker som medverkar skiljer sig åt.  Det är dock tre aspekter som föreställningarna delar och som är avgörande för analysen och för hur undersökningsfrågorna lyfts fram. Den första och mest avgörande är vad som alternativt benämns som *mångfald*(*multiplicities*), *individuella uttrycksbanor*(*individual expressive trajectories*), *överlagringar*(*superimpositions*), *polyfoni*(*expressive polyphony*), och *överlastning*(*overload*). Dessa termer och fenomen beskriver en instabilitet, vilket återspeglar idén om att föreställningarnas uttryck konsolideras genom en oförberedd process, en process i vilken en mångfald av relationer slumpmässigt uppstår, utvecklas och förvandlas, och inte som ett resultat av en genomkomponerad struktur. Den andra aspekten som är gemensam mellan föreställningarna är att de på ett avgörande sätt är beroende av de medverkandes kreativa investering – deras förmåga att uppfinna och improvisera. Detta eftersom föreställningarnas konceptuella struktur bygger på de medverkandes kreativa ansvarstagande. Den tredje aspekten är att de alla tre är formade kring musikaliska kompositioner. Detta är inte enbart avgörande för de dramaturgiska strukturerna och intensiteten i föreställningarna, utan påverkar även hur kritiken tar form och vilka koncept och termer som används i undersökningen. De tre föreställningarna heter *John och svamparna*, *vorschläge* och *Ryoanji – ett möte*.

Den estetiska domän som föreställningarna rör sig i – befolkad av skådespelare, dansare, musiker och publik – formas i avgörande grad av att den kollektiva processen och det performativa styrs av oförutsägbarhet, slump och improvisationer snarare än ett fastlagt och repeterat manuskript. Detta får som följd att uttrycket domineras av en icke-narrativitet i vilken en mångfald av individuellt formade improvisationer skapar en polyfonisk samhörighet. Det är dynamiken i denna kreativa och perceptiva process, hur den vecklas ut, som är undersökningens fokus och som belyses utifrån fyra olika perspektiv. Det första perspektivet kan sägas ligga till grund för de andra och koncentreras kring frågan om hur stimuli och uttryck utbyts och växelverkar inom ett kollektivt skapande där slump och improvisation är dominerande faktorer. Det andra perspektivet belyser hierarkiska aspekter – kreativa, konstnärliga och sociala – och undersöker hur dessa visar sig och påverkar samspelet. Det tredje perspektivet riktar in sig på frågan om meningsskapande. Hur kan erfarenheten av meningsskapande definieras i en polyfonisk, icke-narrativ dramaturgisk struktur? Det fjärde perspektivet är en kritisk ansats, ett försök, att formulera och diskutera en möjlig korrelation mellan föreställningarnas estetiska struktur *och* en etik grundad på begreppet – och idén om – potentialitet.    

Det som undersöks är teaterföreställningar och de frågor som forskningen rör sig kring springer ur kreativa och perceptuella processer fast förankrade i skapandet och upplevelsen av teater. Men, i undersökningen och i den kritiska bearbetningen är det inte i huvudsak teatervetenskapliga perspektiv som används utan istället är det olika filosofiska diskurser som sätts i rörelse. Denna filosofisk-kritiska strategi företräds främst av den franske filosofen Gilles Deleuze (1925-1995), men också av den kanadensiska filosofen Brian Massumi (1956-), och den italiensk-australiensiska filosofen Rosi Braidotti (1954-). Den sekundärlitteratur som arbetet använder sig av domineras av författare som utvecklar Deleuzes teorier kring konst och teater, men ett visst teatervetenskapligat inslag förekommer. Mest förekommande är filosofen och teatervetaren Laura Cull, filosofen och Deleuze-experten Claire Colebrook, konstteoretikern och Deleuze-kännaren Simon O’Sullivan, teatervetaren Erika Fischer-Lichte och filosofen och Deleuze-experten Manuel Delanda.  

# Beståndsdelarna i projektet

Beståndsdelarna i projektet är filmade dokumentationer av föreställningarna med elva vidhängande kritiska texter. Dessa texter är av tre olika typer: föreställningsbeskrivande texter, essäer och intervjuer. De har olika karaktär och är tänkta att i både ton och innehåll komplettera varandra. De tre beskrivande texterna redogör för hur föreställningarna är gjorda. De går in i detalj på materialets beskaffenhet, dramaturgisk struktur och konceptuell organisation, beskriver repetitionsprocesserna och föreställningarnas möte med publiken.  Dessa texter är länkade till de filmade dokumentationerna, men också till ljud och musikinspelningar, partitur och manuskript. (Dessa material är tillgängliga, tillsammans med den fulla avhandlingstexten, via: www.gupea.ub.gu.se) Intentionen bakom de beskrivande texterna är att ge en bild av föreställningarnas uppbyggnad och på så vis möjliggöra en förståelse för hur forskningens kritiska diskurs ansluter till olika nivåer i föreställningskonceptens struktur, och till materialets specifika egenskaper. Tanken är att de beskrivande texterna, i kombination med dokumentationerna, ska möjliggöra en kontakt med de taktila kvaliteterna i föreställningarna; ett sorts kroppsligt fundament för reflekterandet. Texterna avviker då och då från att vara direkt beskrivande. Dessa avvikelser skall inte läsas som kritiska förlängningar frikopplade från den konstnärliga praktiken, utan som en inblick i hur regissörens tankar utvecklas och tar form för att kunna ta sig an regisserandet. Denna kommentar är främst viktig att ha i åtanke vad gäller texten *Cage Interpreted and Performed*, som innehåller en ganska utförlig genomgång av John Cages estetik.

Om de beskrivande texterna kan sägas växa ur föreställningarnas konceptuella förutsättningar och konkreta kroppslighet, så är essäerna å andra sidan ett försök att placera dessa erfarenheter in i ett stramare och diskursstyrt reflekterande. De är utvecklade med tanken att föra upp de taktila erfarenheterna och de strukturella observationerna till en estetisk-filosofisk nivå. Detta genom att undersöka kopplingen mellan föreställningarnas dramaturgiska och kompositionella egenskaper med ett filosofisk perspektiv. På så sätt kan man säga att de omsluter praktiken genom att exponera vad som vibrerar under de estetiska val som föreställningarna representerar, samtidigt som de indikerar vilka möjliga förlängningar de inbegriper. Titlarna på de tre essäerna är: *Who is the creator?*, *Meeting – Meaning* och *The Rhythm of Thinking*.

Som ett forum för en kritisk dialog kring de tankar och frågor som forskningsprojektet vill belysa, formade forskaren 2013 i San Fransisco, USA, *Institute for Unpredictable Processes* (*Institutet för oförutsägbara processer*). Institutet är ett center för konst och forskning som undersöker kollektiva och individuella skapandeprocesser i vilka slump och oförutsägbarhet är en central faktor. Institutet har över tid genomfört ett antal intervjuer med regissören/forskaren/författaren och fem av dessa ingår i forskningsmaterialet.

# Disposition och kritiska temata

Avhandlingens inledande kapitel, *It is All in the Passing*, presenterar grunddragen i den estetik som genomsyrar föreställningarna, det beskriver undersökningsfrågorna och de temata som är centrala, och ringar på så sätt in vad som kan betraktas som forskningens kritiska bidrag. Texten redogör i korthet för projektets olika delar men gör också en mer detaljerad genomgång av de kritiska diskurser, begrepp och termer som används i analysen, såsom *processfilosofi* och *immanens*.

Efter inledningen följer *Interview 20*, vilken bemöter ett ifrågasättande av forskningsprojektets uppbyggnad. Intervjun reflekterar över de krav som ställs på läsaren som en följd av dess mångförgrenade karaktär och hur denna kan betraktas och användas.

Den första beskrivande texten, *Cage Interpreted and Performed*, belyser processen och tankarna bakom skapandet av föreställningen *John och svamparna* (*John and the Mushrooms*). Eftersom John Cages musik och estetik är styrande för hur de tre föreställningarna är uppbyggda och därför också centrala för projektet som helhet, är den inledande delen av texten en utförlig genomgång av Cages konstnärliga metoder och estetiska hållning. Detta för att tydliggöra i vilken relation de står i förhållande till den kreativa processen och föreställningens alla beståndsdelar. Den andra delen av texten går sedan i detalj in på hur förställningen konstruerades. Textens huvudsakliga intention är att beskriva hur Cage’s estetik och tänkande transponeras till föreställningen; till konkreta dramaturgiska och kompositionella beslut.  

I *Interview 3* förs en diskussion om relationen mellan teori och praktik. Den belyser den friktion som kan uppstå mellan å ena sidan en konstnärlig verksamhet och å andra sidan en kritisk, och belyser problem med att appropriera begrepp och tankefigurer som ligger utanför den konstnärliga praktikens specifika fält. Diskussionen tar upp frågan om och hur teorin kan tillåtas att operera och relatera endast till avgränsade områden och ifrågasätter ambitionen att sammanföra ett teoretiskt-filosofiskt resonemang med ett kompositoriskt tänkande.

Den andra beskrivande texten, *Hierarchy in Creation*, redogör för uppbyggnaden och skapandet av föreställningen *vorschläge*. Föreställning är baserad på en komposition med samma namn av den tyske tonsättaren Mathias Spahlinger. Spahlingers verk, och följaktligen också uppsättningen, belyser frågan om hierarki i kreativa situationer. Detta genom att problematisera relationen mellan tonsättarens roll som auktoritet, de begränsningar och krav som materialet (kompositionen) ställer, och musikernas kreativa ansvar. Precis som Spahlinger i sin komposition belyser och ifrågasätter sin position som styrande auktoritet, problematiserar texten regissörens roll som initiativtagare och beslutsfattare. Denna fråga – och detta spänningsfält – är en viktig estetisk, processuell aspekt i alla de tre föreställningar som forskningen refererar till och är därför ett av textens centrala teman. Ett begrepp som resonemanget skapar och använder sig av är *regi som deltagande* (*directing as participation*), vilket är ett försök att konceptuellt ringa in och beskriva en regihållning följer med i hur föreställningens uttryck formas, utan att konkret bidra.

Samtalet i *Interview 7* rör sig kring frågor av mer personlig natur. Den tar upp frågan om vad som ligger bakom initiativet att arbeta med immanenta processer och belyser en möjlig motsättning i en situation där regissören är initiativtagare (och på olika sätt styrande) samtidigt som hen avsäger sig inflytande över det slutliga resultatet.  Innebär valet att arbeta med slump och oförutsägbarhet i uttrycket att regissören förverkar sin möjlighet till ställningstagande?

Texten *Differentiated Presence*, som beskriver föreställningen *Ryoani – ett möte* (*Ryoanji – A Meeting*) har en något annorlunda uppbyggnad än de andra två beskrivande texterna. Istället för att placera den kritiska blicken mitt i den kreativa processen är den ett försök att jämföra regins intention med hur föreställningen upplevs utifrån publikens position. Den centrala frågan blir då hur föreställningens dramaturgiska struktur och ambition korresponderar till upplevelsen av den. Efter en detaljerad beskrivning av Cages komposition *Ryoanji* – vilken ligger till grund för föreställningen – redogör texten för föreställningskonceptet och för den registrategi som användes. Som begreppsliga utlöpare av termerna mångfald, individuella uttrycksriktningar, överlagringar, polyfoni, och överlastning, introduceras begreppen *relation-genom-ickerelation* (*relation-of-nonrelation*) och *med-komponerande* (*co-composition*). Dessa begrepp är centrala i resonemangen kring hur perceptuella processer kan utvecklas och är hämtade från filosofen Brian Massumi. I försöket att sätta regins intention i relation till en möjlig upplevelse hos den individuella föreställningsbesökaren följer sedan en längre ”anteckning” där författaren noterar sina egna tankar och reflektioner från att ha tittat på dokumentationerna. I en avslutande del av texten kommenteras det faktum att föreställningen *Ryoanji – ett möte* inte performativt exponerar sin undersökande hållning och att detta faktum innebär att de perceptiva förutsättningarna är annorlunda jämfört med de två andra föreställningarna som ingår i projektet.

Essän *Who is the Creator?* är den första av de tre essäer som undersöker kontaktytan mellan föreställningarnas dramaturgiska strukturer, de taktila erfarenheterna och en teoretisk-filosofisk utblick. Den analytiska blicken är till största delen placerad mitt i det kollektiva skapandet och undersöker och reflekterar över hur det komplexa kreativa förloppet inom ensemblen rör sig och utvecklas när slump och oförutsägbarhet är avgörande faktorer. Centralt i resonemanget är begreppet immanens. Det används för att belysa skillnaden och relationen mellan transcendenta processer och immanenta, vad gäller skapandets karaktär och specifika utmaningar. Detta utvecklas till reflektioner kring hur immanenta processer uppstår – och kan understödjas – i kollektiva kreativa situationer. De två begreppen *konsistens* (*consistency*) och *konsolidering* (*consolidation*) introduceras som beskrivande för föreställningarnas olika expressiva komponenter tar form, relaterar och transformeras; såväl sammantaget som individuellt. Resonemanget förs också in på frågan om hur det kreativa ansvaret påverkas och formuleras i en situation av oförberett och slump-genererat kollektivt skapande. Som en följd av hur det kreativa ansvaret problematiseras och av att resonemanget föreslår att det uppstår en viss typ av roll-skifte i skapandeprocessen, avaktiveras termen kollektivt skapande (collective creation) till förmån för termen *ögonblickligt kollektivt komponerande* (*instant collective composition*). I den avslutande delen av essän utvecklas diskussionen kring skapandeprocessens hierarki och den problematiserar på så sätt regissörens position, inflytande och makt.

I Interview 5 fördjupas samtalet om företeelsen att appropriera kritiska och filosofiska diskurser in i estetiska och konstnärliga sammanhang. Som en förlängning av den diskussionen dyker frågor upp om relationen mellan tänkande och skapande.   

I den andra essän, *Meeting – Meaning*, expanderas idén om en immanent process till att inkludera relationen – och utbytet – mellan föreställningen och publiken, d.v.s. den beskriver hur det som sker skapas av *alla närvarande i tid och rum*. Texten undersöker hur olika dramaturgiska, kompositionella strukturer kan öka möjligheten för publiken att vara medskapare av upplevelsen. Resonemanget ringar in tre aspekter som en sådan utvidgad användning av begreppet (kreativ-)immanent process manar fram. Den första av dessa är frågan om vilken typ av samhörighet (*communality*) som den icke-narrativa mångfalden i uttrycket i kombination med den unisona tidsliga och rumsliga närvaron genererar. Den andra aspekten (som med sitt komplexa ”system” och sin omfattande inverkan kan sägas vibrera under alla resonemang i detta arbete) är frågan om representerande kodifiering. Denna aspekt behandlas utförligt, både i relation till John Cages estetik, till föreställningarnas dramaturgiska struktur och till frågan om meningsskapande. Den tredje aspekten som texten diskuterar, kopplad till den utvidgade immanenta processen (med alla närvarande i tid och rum), är om det är i själva med-komponerandet som meningen ligger.

*Interview 14* inleds med en diskussion kring stabilitet-instabilitet i en performativ situation som bygger på en mångfald av uttryck och överlagringar. Samtalet går sedan vidare till frågan om perception och om den estetiska intentionen bakom att låta slump och oförutsägbarhet styra föreställningarna. Den estetisk-etiska aspekten berörs. Dels i relation till Cage och hans syn på experimenterande, men också utifrån frågan huruvida en teaterföreställning kan ses som mer eller mindre etisk beroende på om den erfars som något aldrig-tidigare-upplevt. Frågan om relationen mellan tankerörelser och etik diskuteras.

Det estetisk-etiska perspektivet är det som dominerar essän The Rhythm of Thinking. Detta eftersom den konstnärliga intentionen i föreställningarna delvis handlar om att transformera en etisk hållning till dramaturgiska strukturer och kompositionella beslut. För att förklara – och granska – ett sådant anspråk, d.v.s. en växelverkan mellan en estetik och etik, formuleras (med hjälp av Rosi Braidotti) en onto-etisk hållning där begreppet potentialitet (*human potentiality*) är centralt, vilket sätts i relation till de dramaturgiska strukturerna. Texten experimenterar också med att koppla samman erfarenheten av med-komponerande med frågan om hur tankarna hos publiken rör sig och aktiveras i mötet med föreställningarna. På så sätt närmar sig texten några av de frågor som genomsyrar detta arbete som helhet: Kan förekomsten av en immanent (kreativ) process i utbytet mellan föreställningen och dess publik tillmätas ett specifikt värde? Vad är det för värde i så fall, och hur kan det beskrivas? Kan föreställningar som saknar möjligheten till att en immanent process ska uppstå i utbytet mellan föreställning och publik generellt ges ett värde, och de som främjar en sådan ett annat? Kan detta värde beskrivas i etiska termer?

*Interview 19* kan ses som en direkt fortsättning av essän *The Rhythm of Thinking*. Diskussionen kring relationen mellan estetik och etik fördjupas, bl.a. genom att genom att problematisera begreppet *deltagande* (*participation*). Den avslutande delen av intervjun tar dels upp frågan vad det är att komma till en slutsats, men tar också upp det inte tidigare diskuterade temat om att göra teater för en ung publik.

# Spänningsfält – metodologi

Avhandlingen lokaliserar olika *spänningsfält*. Detta för att skapa en metodologisk strategi och för att definiera vilka krafter som påverkar de kreativa processerna såväl som den kritiska analysen. Dessa spänningsfält uppstår mellan vad som beskrivs som *sammansättningar av energier, intentioner och önskningar*. Fem sådana sammansättningar lokaliseras, de är tätt sammanflätade och beroende av varandra.

Den första av dessa är den medverkande skådespelaren, musikern, dansaren (och följaktligen också det kollektiv de utgör tillsammans). Hen är fylld av energier, önskningar och förväntningar: att skapa, att samarbeta, att använda och utveckla sina förmågor och insikter, men också andra, både individuella och kollektiva. Att tala om de medverkande som *en* sammansättning ska bara förstås som beskrivande av deras gemensamma uppdrag och position i föreställningen. I det kritiska resonemanget utgör de en enhet, varför det är viktigt att hålla i åtanke de många, och osynliga, variationerna i varje enskild individ.

Den andra av de fem sammansättningarna är själva materialet. Inte de medverkande utan det som kan ses som hårdvaran: den konceptuella konstruktionen, de musikaliska kompositionerna, den text som förekommer och är förutbestämd, scenografi och rekvisita. Denna sammansättning (kombination av material) är en kraft i sig och utövar ett inflytande som den kreativa processen måste underställas (även om detta sker som ett opponerande).  Den har sin egen expressivitet och formar förutsättningarna – regler, begränsningar, möjligheter – för hur uttrycket formas och hur de olika komponenterna relaterar.

Den tredje sammansättningen är den fulla tilldragelsen, den publika presentationen, där mötet mellan föreställningen och publiken inkluderas. Att betrakta detta möte som en sammansättning är att betona och understryka den perceptiva aspekten. Det skapar ett fokus på hur den enskilda individen (i publiken) upplever och skapar mening, och det belyser frågan om hens upplevelse är en av samhörighet eller en av avskildhet. Med andra ord består denna sammansättning av alla erfarenhetsmässiga aspekter.

Den fjärde sammansättningen består av de många olika energier som regissören bär på. Den innefattar hans grundläggande estetiska hållning, hans övertygelse, kompetenser och tillkortakommanden, hans personliga historia och förväntningar. Med andra ord, alla de anledningar som får regissören att göra det han gör.

Den femte och sista sammansättningen är också styrd av regissören/forskaren och formas av de kritiska diskurser som används i analysen. Den innefattar hur den kritiska blicken är placerad, vilka transdisciplinära kopplingar som görs, och definierar på så sätt den kritiska domänen och hur denna relaterar till befintliga teorier. Med sina begränsningar är denna sammansättning fast förankrad i den övergripande estetiken (representerad av föreställningarna), även om den är applicerad i provokativt syfte.

De fem sammansättningarna är alltså: De energier, önskningar och förväntningar som de medverkande bär på; materialets beskaffenhet; den fulla tilldragelsen, mötet mellan föreställningen och publiken; regissörens energier och intentioner; och slutligen, valet av analytiska diskurser.  Det är inte nödvändigt – och självklart inte möjligt – att överblicka alla de nivåer av energier som dessa sammansättningar representerar. *Vad som är nödvändigt är att lokalisera och bekräfta dem, och att aktivera de spänningar som uppstår när de kritiskt sammanflätas*. Då uppstår spänningsfält, och det är dessa fält som formar kärnan i resonemanget. De genererar den nödvändiga rörelsen i den kritiska ansatsen och utgör på så sätt undersökningens metodologi.

# Analytiska perspektiv och begrepp

Vad som är uppenbart är att dessa sammansättningar inbegriper – och orsakar – processer av olika slag. Skapandeprocesser, förberedelseprocesser, processer av tänkande, själv-organiserande processer, samarbetsprocesser, upplevelseprocesser, processer av meningsskapande, problematiseringsprocesser, interaktionsprocesser och processer av relationsskapande, processer av med-komponerande, och processer av tillblivelse. Vissa av dessa är mer påtagliga då de inbegriper mänskliga relationer, andra mer dolda då de rör sig i en inre värld. Vissa hör samman med den kreativa situationen, och vissa med upplevelsesituationen och de är sammanbundna liksom växelverkande. Viktigt är dessutom, med tanke på den situation i vilken de vecklar ut sig, att vissa av dem är *medvetet förhöjda och exponerade som en expressiv del av föreställningen*. De analytiska perspektiven är följaktligen inte enbart valda som relevanta och användbara för att belysa och reda ut alla dessa typer av processer, utan för att de är rotade i och bekräftande av en *processontologi*. Detta är en term som inte kan frikopplas från den filosofiska gren som går under beteckningen *processfilosofi*. Eftersom denna filosofiska gren, på olika sätt men i hög grad, utgör en stark influens på de teoretiska referenser som detta arbete huvudsakligen använder sig av – Gilles Deleuze, Brian Massumi och Rosi Braidotti – är det rimligt att övergripande beskriva det analytiska perspektiv som aktiveras i undersökningen som *en utvidgad definition av processfilosofi*. Valet av detta perspektiv är i det närmaste helt och hållet inspirerat och styrt av grundmaterialets konstitution (det som alltså sätts i rörelse i föreställningarna) och av föreställningarnas konceptuella struktur. Detta samband är mångfacetterat men kan enkelt uttryckas som att det analytiska perspektivet är bekräftande, och kritiskt dekonstruerande, av en estetik som betraktar processer som avgörande i både kreativa och upplevelsemässiga situationer.

I motsats till en epistemologi som utgår ifrån ett insiktsfullt subjekt som observerar och beskriver världen, placerar processfilosofin själva varat som grundläggande premiss för analysen. En subjekt-objekt polaritet är med ett sådant synsätt inte relevant utan istället formulerar processfilosofin en ontologi där relationer kontinuerligt och konstant uppstår på nytt. Allt är i ett kontinuerlig blivande, skillnader och den enskilda (enheten, individen) bekräftas, och mångfald har fritt spelrum. Ingen början finns; livet – och tänkandet – måste ses som ständigt varandes i mitten (Deleuze, Guattari 2004). Avhandlingens perspektiv lyfter fram det faktum att en processontologi väjer för idén om att relationer kan vara åtskiljande (d.v.s. icke-existerande), istället är de i kontinuerlig transformation. Konsekvensen av detta är att världens generella tillstånd inte är kaos. Alla binära relationer är eliminerade, alla motsättningar utsuddade, och all förändring ses som kontinuerliga transformationer fyllda av potentialitet. Detta är en antydan om huvuddragen i det som avhandlingen växelvis benämner som processontologi och processfilosofi. I den fullständiga texten görs en djupgående beskrivning av dess innersta väsen och syn på hur perceptuella sekvenser – förnimmandet av händelser – växer fram, men vad som är väsentligt och relevant för analysen är för det första att processfilosofi belyser perceptionens intrikata progression, och för det andra att ”den är direkt förbunden med livets omedelbarhet” (Massumi 2011, 1).

Om processontologi är den underförstådda grunden för undersökningen, så är det genom begreppet immanens, och vad avhandlingen benämner som ”immanenta processer,” som de kreativa och perceptuella situationerna analyseras. I avhandlingen görs ingen genomgång av hur detta för filosofin centrala begrepp har definierats och används genom filosofihistorien, utan dess definition hämtas mer eller mindre uteslutande från Gilles Deleuzes teorier (vilka naturligtvis har sina historiska rötter). Den definition av immanens (immanenta processer) som avhandlingen laborerar med, och som alltså är placerad utanför själva tänkandet, betecknar en process som växer inifrån och som framträder genom ett görande. Den är inneboende i världens alla ting, i djur och människor, i sociala relationer, och i naturen. Det immanenta planet är inte relaterat till någon högre makt. Immanensen är allomfattande: i allt enskilt varande likväl som på den helhetliga nivån, i vilken alla enskildheter ingår. Begreppets betydelse och användningssätt i avhandlingen framkommer tydligast genom hur det appliceras och konfigureras i resonemanget kring de specifika kreativa och perceptuella situationerna, men en inledande förståelse för dess verkningar som kreativ rörelse och funktion i analysen kan förmedlas gnom observationen att föreställningarnas uttryck växer inifrån det kollektiva skapandet och styrs av de innovationer som varje enskild medverkande formar. En immanent energi betecknar med andra ord hur uttrycket sätts i rörelse genom överväganden av de medverkande, och att varje enskilt uttryck och varje skapad form springer ur individuella initiativ och aktioner, som i sin tur är påverkade av all inkommande stimuli. En immanent kreativ process sätts inte nödvändigtvis i rörelse med någon specifik avsikt utan blir till genom själva görandet. Den är öppen och oförutsägbar inom de gränser som de olika delarna (de medverkande, rummet) representerar. Den immanenta kreativa processen är en genererande energi som kan vara stillsam, tyst men aldrig stillastående, därför i kontinuerlig variation. Den är immanent därför att utvecklingen av det kollektiva uttrycket inte är förutbestämt eller repeterat: det växer ur den kollektiva processen och hämtar sin styrka från varje den enskilde medverkandes initiativ (impuls, reaktion, övervägande, respons). Sammantaget: en *immanent kreativ energi* beskriver en process av ett intuitivt, omedelbart och oförutsägbart byggande av en expressiv form.

För att kunna placera och aktivera immanensbegreppet – i dess ovanstående betydelse – i undersökningens olika delar, kombinerar avhandlingen detta begrepp med ett antal andra termer, vilka de viktigaste är: *enstämmighet* (*univocity*), *relation-genom-ickerelation* (*relation-of-nonrelation*), *med-komponerande* (*co-composition*), och *en vision av subjektet* (*a vision of the subject*).

Enstämmighet betecknar, i det Deleuzianska tänkandet, ett synsätt som utesluter att vi urskiljer någon distinkt existens som ett centrum eller grund, en transcendent referens. Alla existenser befinner sig på ett och samma plan – detta är ett plan av enstämmighet. Inom avhandlingskontexten används begreppet för att koppla samman, och analysera, föreställningarnas expressiva mångfald, dess överflöd, med perceptionssituationer såsom de existerar utanför föreställningens begränsningar. Men begreppet är också viktigt i diskussionen kring expressiv hierarki.

Termen relation-genom-ickerelation används för att beteckna en estetisk och perceptiv grundförutsättning, och är därför viktig för förståelsen av de dramaturgiska strukturernas uppbyggnad såväl som av den kritiska hanteringen. Termen är, inom avhandlingens kontext, tätt sammankopplad med och beroende av både enstämmighet och med-komponerande, och skall initialt förstås som att de komponenter som bidrar till att något framträder, i sig är disparata. Om de befinner sig i spänning så är det ”just för att fungera som åtskiljande av deras respektive positioner. … Komponenterna är egentligen inte sammanbundna” (Massumi 2011, 20). Denna icke-sammanbundenhet betyder självfallet inte att relationer suddas ut, utan ska förstås som att ”alla existenser verkar genom relation-genom-ickerelation” (Massumi 2011, 144). Om begreppet appliceras på upplevelsen av det som uppstår mellan tilldragelser så existerar ingen sammansmältning i homogen bemärkelse. Istället finns där alltid ett åtskiljande och inget kan ses som varandes i en icke-relation. Detta placerar termen i ett dramaturgiskt och perceptionsrelevant perspektiv, och pekar ut dess operativa intention: att användas som beskrivande och bekräftande av hur en mångfald av olikartade expressiva uttryck (former, banor) kan ses som en rik möjlighet, en bördig grund, för med-komponerande. Avhandlingen påpekar också att termen bär i sig ett omvärderande av de relationer som förlitar sig på etablerade kulturella koder av vad relationer ”är”, och hur de är beskaffade (socialt, estetiskt, politiskt).

Med-komponerande är perceptionens sammanlänkande av intryck (av alla typer och i alla situationer). Det är upplevelsen uppfunnen, upplevelsen ”uppfinner alltid. All perception är kreativ och kulminerar i produktionen av en förändrings-händelse. En förnimmelse är sin egen händelse. … Vad en förnimmelse skapar är i grunden sig själv. Den är själv-skapande. Det finns inget ’utanför’ till vilken den korresponderar, som den återspeglar eller representerar” (Massumi 2011, 27). Att bejaka denna perception-skapande kraft – vilken alltså avhandlingen refererar till som med-komponerande – är att se på regissörsuppgiften som ett skapande av de förutsättningar där den får spelrum. Vilket betyder att föreställningarna får sitt värde genom publikens investering: den blir en upplevelse genom med-komponerandet. Avhandlingen förlänger resonemanget kring upplevelsen av med-komponerande genom att ställa frågor kring relationen mellan denna upplevelse och processfilosofins idé om varat som blivande. Kan upplevelsen av med-komponerandet härbärgera ett blivande?

I undersökningen av relationen mellan dramaturgi och etik, vilket främst sker i essän *The Rhythm of Thinking*, används termen *en vision av subjektet*, vilken är hämtad från Rosi Braidotti och länkad till en immanent processontologi. Bilden av subjektet i en immanent processontologi är att hen är icke-enhetlig och i ständig utveckling. Det är ett subjekt som blir till, och erfar varat genom en kontinuerlig utveckling och omvandling av relationer. När denna syn på subjektet kombineras med begreppet vision innebär det att föreställa sig livets (subjektets) fulla inneboende potential när ingen transcendent kraft erkänns. Med ett sådant synsätt på existensen finns inget som separerar subjektet från hens möjligheter att agera, och det etiska ”blir en sorts etisk pragmatism, en etik som definieras genom främjandet och bekräftandet av relationer, som aktiv kraft och fyllda av värde” (Braidotti 2011, 300). I avhandlingen är den estetisk-etiska användningen av termen, enkelt uttryckt, beskrivande av en kompositionell struktur som relaterar och bekräftar varje enskild individ som är involverad – i skapandet såväl som i framförandet av föreställningen – som varandes i ett ständigt blivande.  

Sammanfattningsvis kan man alltså säga att de analytiska och begreppsliga förutsättningarna för avhandlingens resonemang är: en processorienterad ontologi; immanens som en kreativ energi; enstämmighet som en icke-hierarkisk syn på varat; relation-genom-ickerelation som en grund för omvärderandet av kompositionella (och sociala) relationer; med-komponerande som en upplevelse av blivande; en vision om subjektet, vilken betecknar en etik grundad i relationer och subjektets inneboende potential.  

# Forskningens modus

Avhandlingens omfattande referenser till filosofiska diskurser, och främst då till Gilles Deleuzes tänkande, skall inte ses som en strävan efter en filosofi-praktik. De filosofiska teorierna som används är inte i någon djupare bemärkelse granskade eller satta under kritisk press, eller utförligt belysta genom andra filosofers och kritikers arbeten. Avhandlingen kan därför egentligen inte sägas gå i klinch med filosofiska frågeställningar utan snarare med frågeställningar som rör komposition, dramaturgi och affekt – *inom ramen för en teaterupplevelse*.  De begreppsliga approprieringarna är instrumentella. Detta skapar en friktion och vad som eventuellt kan betraktas som feltolkningar eftersom processfilosofi (såsom alla filosofiska ansatser) strävar efter att omfatta existensen i sin helhet, och försöket att transformera teorierna beskär därför deras omfattning och verkansgrad. Det är därför viktigt att förstå att den filosofiska grunden är ämnad att *etablera en ontologisk referens*, den finns där för att öka den existentiella insatsen och relevansen. Den möjliggör en bredare och mer vibrerande kontakt mellan föreställningarnas skarpa avgränsningar och den värld i vilken de är placerade. Den är en förutsättning för att undersöka hur en perceptionsdynamik rör sig och utvecklas bortom ett semantiskt språk. Det tänkande som presenteras i avhandlingen skall följaktligen förstås som en strukturell kritik, som ett försök att modulera fram observationer vilka kan förlängas, bortom föreställningarnas specifika omständigheter och kvaliteter.

Akademiskt skrivande måste kontinuerligt konfrontera frågan om hur det positionerar sig. Kanske är det detta som tydligast åtskiljer dess karaktär från en konstnärlig praktik (oavsett vilken estetisk hemvist det befinner sig i). Den strukturella bundenhet, begränsningar och normer som akademiskt skrivande omges av kan också sägas vara på kollisionskurs med den opposition som en konstnärlig verksamhet bärs fram av. De esoteriska kvaliteterna och den instabilitet som präglar mötet mellan ett konstnärligt uttryck och dess mottagare bör därför lämnas i fred. Konstnärlig forskning – det fält som detta projekt ingår i – gör dock ibland försök att formulera tankar och bidra med insikter kring detta möte, *samtidigt* som den avfärdar den typ av bestämningar som språket för med sig. Detta framstår som en motsägelse, och det är det. Hur ligger det då till med det här forskningsprojektet? Tillhör det denna kategori av motsägelsefulla kritiska försök? Ja, det gör det. Men, det är inte denna motsägelsefullhet som är undersökningens fokus. Istället visar den på två underliggande problem ur vilka alla de andra problemen växer fram. Det första av dessa problem är inbäddat i relationen mellan tänkande och intuitivt görande. Det mesta av tänkandet som pågick under skapandet av föreställningarna skedde genom ett görande. Det betyder att tänkandet i hög grad skedde på ett inre plan, dolt, och inte något som utomstående har inblick i. Vad vi vet är att en del av detta tänkande resulterade i olika uttryck; skapande i tid och rum. De olika val och beslut som låg bakom dessa uttryck var baserade på genomtänkta estetiska resonemang, men inte desto mindre intuitiva i sin karaktär. Det som med andra ord är viktigt att ha i åtanke är skillnaden mellan de kreativa processernas görande-tänkande och den sortens tänkande som forskningsarbetet representerar: tänkande genom problematiserande reflektion. Denna senare typ av tänkande refererar inte till fenomen som är stabila utan till aktioner och rörelser som inte bara är dolda utan som dessutom utvecklas och transformeras genom relationer utanför, och oberoende av, avhandlingens kritiska hantering och analytiska blick, och i en process med en kompositorisk intention. Ingenting i de kritiska texterna återspeglar denna energi och typ av process; det är spekulativt och oavslutat.

Det andra problemet är relaterat till metoden att överföra och aktivera termer och koncept utanför deras diskursiva hemvist, utanför den komplexitet som de oftast är beroende av. En sådan strategi är inte ovanlig. Men problemen blir något mera tydliga när en processfilosofisk diskurs används eftersom dess bärande termer och koncept är och bör vara i flux, kontinuerligt ifrågasatta och omarbetade men används för att belysa och analysera konstnärliga uttryck som är mer eller mindre fastlagda i sin form. Där uppstår en spänning mellan öppenheten i det filosofiska tänkandet och det visserligen aleatoriska men den ändå tydliga artefaktartade kvaliteten i föreställningarna. Denna motsättning uppstår även inne i själva det kritiska resonemanget eftersom det obestridligen är beroende av en viss (språklig) stabilitet, samtidigt som det måste instämma med det faktum att alla försök att avgränsa begreppens rörelser är en sorts distorsion. Deleuze kommenterar denna oönskade friktion ganska skarpt när han säger att när ”skillnad underordnas det som det tänkande subjektet uppfattar som konceptets identitet (även där denna identitet är syntetisk) försvinner tankens skillnad” (Deleuze 1994, 266). Denna spänning bör ses som en uppmaning till misstänksamhet: Idén om en spegling mellan livets alla oändliga rörelser och den avgränsade performativa tilldragelsen håller bara ihop på en konceptuell nivå, inte på en erfarenhetsnivå.

Besläktad med frågan om hur det kritiska arbetet positionerar sig i förhållande till existerande analytiska diskurser, är frågan om kunskapsproduktion. Bidrar forskningen med någon kunskap, och i så fall hur? Kan konstnärlig forskning avfärda den frågan med argumentet att föremålet för forskningen, konsten som belyses (och som samtidigt också representerar själva ansatsen) genomgående och på så många olika sätt baseras på personliga, intuitiva och dolda val och överväganden? Utifrån denna avhandlings perspektiv handlar det inte om att avfärda eller inte avfärda frågan om forskningen bidrar med någon kunskap. Istället handlar det om att rekonstruera och omformulera hur kunskapen framträder, om att stämma av idén om och synen på kunskap med en processontologisk utblick: potentialen finns i den ständiga rörelsen, i det experimentella och det spekulativa.
